# Textanalys

Här följer en kort analys av texter från fyra webbplatser. Texterna är analyserade utifrån ett enkelt regelverk baserat på artikeln [Skriva för webben](https://www.iis.se/lar-dig-mer/guider/hur-man-skriver-for-webben/).

Jag har tittat översiktligt på webbplatserna och utifrån detta valt en representativ artikel att analysera.

## Webbplatser
Följande sidor har analyserats:

* [En annan du](http://petrakrantzlindgren.se/)
* [Kammebornia](http://www.kammebornia.se/)
* [Sydsvenskan](https://sydsvenskan.se)
* [Wired](https://wired.com)

De första två sidorna är semiprofessionella bloggsidor. Dessa valde jag för att författarna inte är journalister men har nått ut till en stor publik med sina bloggar.

De andra två sidorna är tidningssidor, en nyhetstidning och ett magasin. Dessa valdes då jag ville få med ett par sidor med innehåll från skolade skribenter.

## Regler
Reglerna valde jag utifrån min egen uppfattning om vad som gör att jag snabbt kan värdera och tillgodogöra mig en text.

Dessa regler satte jag upp för analysen:

1. [Sammanfattande ingress](https://www.iis.se/lar-dig-mer/guider/hur-man-skriver-for-webben/skriva-texter-for-webben/)
2. [Informativa mellanrubriker](https://www.iis.se/lar-dig-mer/guider/hur-man-skriver-for-webben/skriva-texter-for-webben/#mellan)
3. [Nya tanke - nytt stycke](https://www.iis.se/lar-dig-mer/guider/hur-man-skriver-for-webben/skriva-texter-for-webben/2/#blank)
4. [Skriv kort](https://www.iis.se/lar-dig-mer/guider/hur-man-skriver-for-webben/kort-men-inte-for-kort/)


## [En annan du](http://petrakrantzlindgren.se/)
"En annan du", där artiklarna handlar om föräldrars och barns relationer, har även getts ut som bok och fungerar förmodligen också som pr-kanal för författaren.

Artikeln jag valde för närmare analys var [Mysiga familjemiddagar med barn. Är det ens möjligt?](http://petrakrantzlindgren.se/2016/11/15/mysiga-familjemiddagar-med-barn-ar-det-ens-mojligt/)

### 1. Sammanfattande ingress
Artikelns första stycke är en bakgrund till artikeln snarare än en sammanfattande ingress. Bakgrunden är till synes skriven för att skapa intresse för att läsa hela artikeln.

Att ha en bakgrund till artikeln i första stycket är genomgående för sidans artiklar.

Även om det inte är en sammanfattande ingress sammanfattar bakgrunden problemställningen som tas upp i artikeln och som läsare kan jag avgöra från första stycket om artikeln verkar intressant eller inte. Att kunna avgöra mitt intresse för artikeln från första stycket, kombinerat med relativt korta artiklar gör att varianten med bakgrund istället för sammanfattning fungerar bra på denna blogg.

### 2. Informativa mellanrubriker
Min valda artikel har inga mellanrubriker och detta är genomgående för bloggens kortare artiklar.

Då artikeln, trots att den är kort, spänner över flera "skärmsidor" hade jag gärna sett att den innehållit mellanrubriker som kan leda mitt skumläsande till de delar som jag är mer intresserad av. Speciellt när jag vill komma tillbaka till delar av artikeln efter att ha skummat igenom hela skulle mellanrubriker ha underlättat.

Längre artiklar har ofta mellanrubriker men stilmässigt hade dessa kunnat vara tydligare markerade för att lättare kunna skumma texten på intressant information. De längre artiklarnas mellanrubriker kan inte heller sägas vara informativa utan mest bara ett sätt att dela upp texten.

### 3. Ny tanke - nytt stycke
Texten är uppdelad i stycken på ett liknande sätt som textstycken i böcker ofta är uppdelade. Det ryms ett helt resonemang, med flera tankar, i ett stycke snarare än en tanke per stycke. Denna styckeindelning fungerar bra i böcker och är inte helt fel i en webbartikel. Min uppfattning är dock att texten hade varit enklare att ta till sig om författaren hade delat upp sina stycken ytterligare.

### 4. Skriv kort
Artikeln är redan relativt kort men författaren upprepar sig i flera stycken. Detta kan kopplas till författarens stil där de flesta stycken är ett helt resonemang. Jag upplever generellt sidans artiklar som väldigt ordrika.

Artikeln hade kunnat kortas ner men författaren hade då fått ändra artikelns uppbyggnad.


## [Kammebornia](http://www.kammebornia.se/)
Bloggen "Kammebornia" har bidragit till att bloggaren, Pia Kammeborn, har fått uppdrag som till exempel föreläsare och fotograf. Bloggen är i korthet en livsstilsblogg där Pia Kammeborn berättar om sitt vardagsliv, sina tankar om livet, och visar bilder på heminredning, mat, trädgård, handarbete mm. Det förekommer också samarbeten med olika företag, som får sina produkter uppvisade och beskrivna på bloggen.

Jag valde att analysera ett blogginlägg från 2014: [Att söka efter sin stil](http://www.kammebornia.se/att-soka-efter-sin-stil/#.WG0E_on56L8). Bloggartikeln  jag valt att analysera är från perioden då författarens blogg började bli populär.

### 1. Sammanfattande ingress
Artikeln har ingen sammanfattande ingress utan börjar direkt med författarens tankar kring rubrikens ämne. Första stycket är också väldigt långt.

Även om det inte finns en sammanfattande ingress presenterar första stycket de frågeställningar som artikeln tar upp och kan därigenom vara en hjälp när läsaren skall avgöra om artikeln är värd att läsa.

### 2. Informativa mellanrubriker
Det finns inga mellanrubriker i artikeln vilket jag tycker är en förlust. Artikeln är skriven för att läsaren skall läsa hela artikeln från början till slut och är formaterad på ett sätt som inte främjar skumläsning. 

### 3. Ny tanke - nytt stycke
Bloggartikeln består i stora drag av författarens tankar kring att hitta sin egen stil. Tankarna, som är många, radas upp i meningar. Bilder används till att dela upp texten och där är bara ett stycke som känns som om det är ett stycke som följer regeln "ny tanke - nytt stycke".

Utan bilderna hade artikeln förmodligen känts som en textvägg.

### 4. Skriv kort
Bloggartikeln är objektivt inte speciellt lång men för en endast lätt nyfiken läsare känns artikeln lång. Där finns många upprepningar och utan mellanrubriker och korta styckeindelningar är det svårt att skumma texten.

Jag anser texten hade kunnat kortas utan att förlora innehåll, men det hade gått emot författarens stil att presentera väldigt många av sina tankar kring ett ämne.


## [Sydsvenskan](https://sydsvenskan.se)
Många av de regler som presenteras i "Skriva för webben" kommer från dagstidningarnas sätt att skriva artiklar. Därför kan det vara intressant att analysera en artikel från just en dagstidning.

Istället för en nyhetsartikel valde jag att analysera huvudledaren från 2:a januari 2017.
[Ledare: Ett år med id-kontroller är till ända. Det räcker nu.](http://www.sydsvenskan.se/2017-01-02/ett-ar-med-id-kontroller-ar-till-anda-det-racker-nu)

### 1. Sammanfattande ingress
Huvudledaren har ingen sammanfattande ingress utan istället två mycket korta stycken som förklarar problemställningen. Detta fungerar mycket bra för att läsaren skall kunna avgöra sitt intresse för att fortsätta läsa.

### 2. Informativa mellanrubriker
Artikeln har inga mellanrubriker utan är skriven som en löpande text.

### 3. Ny tanke - nytt stycke
Denna regel följs mycket bra. Artikeln är överskådlig och lätt att skumläsa.

De korta styckena gör att det är lätt att komma tillbaka till delar av artikeln efter skumläsningen trots att den saknar mellanrubriker.

### 4. Skriv kort
Artikeln är uppbyggd som en omvänd pyramid, som brukligt för en artikel i en dagstidning. Detta gör det enkelt att läsa den första delen av artikeln och ändå få det essentiella innehållet.

Artikeln är inte speciellt lång men får ändå med både fakta, källor, åsikter och resonemang.


## [Wired](https://wired.com)
Wired är ett magasin med teknikfokus med mycket material på webben. Artiklar i magasin kan se ganska annorlunda ut mot en dagstidningsartikel och därför tyckte jag att det kunde vara intressant att titta på Wireds hemsida som en jämförelse med Sydsvenskan.

Artikeln som jag valde är:
[Ford’s US Expansion Is a Victory for Trump’s Trolling Tactics](https://www.wired.com/2017/01/fords-us-expansion-victory-trumps-trolling-tactics/)

### 1. Sammanfattande ingress
Rubriken på artikeln är att betrakta som ett klassisk "click bait" där man som läsare funderar över vad de egentligen menar.

Rubriken förklaras i artikelns två första stycken, men man får egentligen inte någon sammanfattning av artikeln i ingressen. Istället kopplar man tillbaka till rubriken på ett sätt som ska locka till att fortsätta läsa artikeln för att få en utförligare förklaring på vad de egentligen menar.

### 2. Informativa mellanrubriker
Artikeln har underrubriker som hjälper läsaren att hitta i texten. Underrubrikerna är informativa genom att visa på innehållet i den följande texten men kan inte sägas stå för sig själv.

Mellanrubrikerna går inte att använda som ett sätt att sammanfatta artikeln under en skumläsning.

### 3. Ny tanke - nytt stycke
Detta följs väl men inte slaviskt. Stycken är ofta korta men man blandar stycken med ett helt resonemang med stycken som innehåller endast en tanke.

### 4. Skriv kort
Artikeln kan inte sägas vara kort och den skulle kunna göras betydligt kortare. Samtidigt är det en av de klassiska skillnaderna mellan en dagstidning och ett magasin, i magasinet ska vi kunna få fördjupning och mer information.

Artikeln, och de flesta artiklar jag läst på Wired, är skriven i omvänd pyramidform vilket gör det lätt för mig som läsare att hoppa över den senare delen av artikeln och ändå ha tagit del av artikelns huvudinnehåll.


## Sammanfattning
Det var intressant att se hur dessa webbplatser följde och inte följde "reglerna".

Sydsvenskan var den websida som låg närmast, vilket säkert beror på att reglerna framförallt kommer från just dagstidningsvärlden.

Att två populära bloggar låg ganska långt från webbtextidealet var för mig det mest förvånande. Bloggen "en annan du" har ett innehåll som det inte finns massor av på webben. "Content is king" finns det ett uttryck som heter och i detta fallet är det förmodligen just så, trots att formatet kanske brister så kommer läsarna tack vare det intressanta innehållet. Bloggen "Kammebornia" har texter som är skrivna på ett mycket personligt sätt, om ämnen som är ganska allmängiltiga, vilket nog lockar många. Dessutom blandas texterna upp med många bilder som är professionellt tagna, vilket nog också gör att många uppskattar bloggen. 
