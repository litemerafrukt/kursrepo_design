Kmom04
===============================

####Hur känner du inför färger och webbplatser? Föredrar du något särskilt ljust, mörkt, färgglatt?
Generellt föredrar jag ljusa webbplatser med ett försiktigt användande av färger.

Analyserandet av webbplatser i detta kursmoment har dock nyanserat min förutfattade mening om att jag föredrar ljusa webbplatser. Det beror faktiskt på innehållet.

När jag kommer till en sida primärt för att läsa, till exempel medium.com, föredrar jag helt klart ljusa sidor. Samtidigt tycker jag väldigt bra om till exempel Yale School of Arts hemsida som är allt annat än försiktig. På Yale School of Art tycker jag att de många färgerna och aktiva bakgrunderna fungerar bra och ger en snygg och intressant hemsida. Då deras innehåll främst är korta annonseringar och informationstexter tycker jag inte att hemsidans alla färger och element stör.

En sida som Codewars fungerar jättebra i mörkt tema. Förmodligen hade jag inte tyckt om sidan, eller varit återkommande användare, om sidan valt ett genomgående ljust tema.

####Har du funderat på hur webbplatsers färgskala och färgsättning påverkar besökarens känsla av webbplatsen? Bidrar val av typsnitt till den känslan?
Jag tycker att typsnitt kan påverka känslan på en webbplats ganska kraftigt. Själv stylar jag ofta med typsnitt i första hand, sekundärt med färg och bilder.

Tidigare har jag inte funderat speciellt mycket på hur färger påverkar en sidas känsla. Samtidigt har jag naturligtvis påverkats av sådant som färgval. Övningen i att analysera sidor utifrån färg tycker jag därför var riktigt bra. Det ger verktyg både för att förstå och analysera sina egna reaktioner och i förlängningen försöka skapa reaktioner och känslor hos besökare på egna alster.

I tidigare projekt har jag utgått från någon färdig palett och stylat på känsla. Att analysera färger och hur dessa påverkar intrycket av en webbplats gör det klart mycket lättare att använda färger. Det kommer förhoppningsvis att bli mindre trial and error vid färgväljandet framöver.

####Hur känns din LESS-struktur så här långt?
Något rörig. Det är många filer och det borde nog struktureras upp ytterligare i en lämplig katalogstruktur. Vad gäller hierarkin på filerna från layout.less via en eller ett par base.less filer till den slutgiltiga stylen känns det bra.

Att separera stil och innehåll är en bra tanke, men som jag känner det är det lite utopi. På ritbordet hade jag vissa stilar som jag skulle vilja testa men som stötte på patrull då det skulle kräva förändringar i html. Det gällde framförallt det typografiska temat där jag från början hade tänkt styla sidan som ett gammalt maskinskrivet dokument. Där kände jag att det inte räckte med att förändra i less/css filer då det t ex skulle behövas nya textelement. Beroende på projekt känner jag också att det kanske blir överdrivet komplicerat att separera markup och style, men det kan också vara ovana.

####Hur valde du att göra med ditt eget default tema?
Jag behöll mitt default tema från kmom03 men ändrade de färger som jag använder. Jag lade även in alla kursuppgifter i en submeny då jag tyckte navigationsmenyn började bli lite full.

####Var det något särskilt som du uppfattade som utmanande i detta kmom?
När jag började strukturera upp lessfilerna annorlunda försvann den responsiva menyn vilket tog ett par frustrerade timmar att lösa. Annars gick det bra men kursmomentet känns för stort för att vara en vecka på 50%.
