Kmom01
===============================

#### Är du sedan tidigare van att jobba i ramverk för att bygga webbplatser? Om ja, vilka ramverk/språk har du jobbat med?
Jag har gjort en del mindre projekt där jag använder [FlightPHP](http://flightphp.com/). FlightPHP är inte en CMS utan mer ett enkelt ramverk för att göra webappar eller hemsidor där allt görs för hand. Ramverket erbjuder en enkel router och väldigt enkel templating. Det är ett bra ramverk för enkla hobbyprojekt eller när man vill bygga något bara för att testa olika funktioner.

Utöver FlightPHP har jag även tittat en del på Laravel och har ambitionen att lära mig det. Hittills har jag dock inte kommit längre än "Hello World!"

CMS:er har jag inte använt men vill gärna lära mig. Jag har egentligen inga preferenser för vilken CMS jag vill lära mig, och hoppas att Anax Flat ska kunna fungera för de saker jag vill ha en CMS till utanför kursen.

I javascript har jag använt jQuery mobile, mithril js och Vue. När det gäller javascript är Vue js en klar favorit.

#### Det blev en del nya verktyg i labbmiljön, var de nya för dig eller kände du igen dem?
Utöver YAML har jag använt, eller i alla fall testat, de övriga verktygen. Composer känns väldigt smidigt, och snäppet lättare att hänga med i än vad npm är.

Node och npm har jag använt tidigare, det går ju inte att hänga med i javascript-svängarna utan de verktygen.

Att installera YAML via pecl var en besvärlig historia som jag sammanfattade i [forumet](https://dbwebb.se/forum/viewtopic.php?f=53&t=5856).

#### Hur kändes det att jobba med Anax Flat och bygga din me-sida?
Som vanligt var uppgiftens tillhörande artikel och videor mycket bra, och arbetet flöt på utan större bekymmer. Det tog bara en liten stund att få en övergripande förståelse för hur saker är uppbyggda i Anax Flat. Jag skulle vilja förstå lite mer om hur saker är uppbyggda i grunden, och hur jag kan använda Anax Flat för att bygga något eget. Detta hoppas jag att vi går in på mer senare i kursen. Anax Flat skulle behöva en hemsida med utförlig och strukturerad dokumentation.

#### Har du några förutfattade meningar, eller kanske en etablerad övertygelse, inom design och användbarthet för webben?
Absolut. Animationer till exempel; jag stänger av de flesta i alla datorprogram jag använder och känner ofta likadant på webben. 

Parallaxskrollning tycker jag också oftast stör min användarupplevelse. 

Ett överanvändande av stockfoton tycker jag får många sidor att se artificiella och sterila ut, med en känsla av postorderkatalog. Lite ironiskt är att de sajter som verkligen motsvarar de gamla postorderkatalogerna oftast har egenproducerat fotomaterial. En förstasida med stockfoton av leende fotomodeller ger mig sällan en bra känsla.

Överlag tycker jag om god design men tycker inte om när den kommer i vägen för informationen eller funktionen.

Användbarhet är ett ämne som intresserar mig. De saker som jag gör själv vill jag att användaren ska kunna sätta igång och använda utan att behöva fundera på hur det fungerar. Inom tandvård och sjukvård tvingas vi ofta använda IT-tjänster med horribla användargränssnitt. Några exempel. Jag hade tidigare ett journalsystem där jag behövde göra sju musklick för att göra en enkel anteckning. I samma system hade utvecklarna glömt att kontrollera om det gick att tabba sig fram i formulär, med följden att man ständigt behövde lämna tangentbordet och använda musen. En bekant som jobbar som läkare här i Skåne har berättat att för att spara en anteckning i sjukhusets journalsystem måste man varje gång först klicka ok och därefter klicka avbryt.

Det finns många gränssnitt där det syns att en utvecklare utan designkunskap fått till uppgift att göra gränssnittet. Jag hoppas lära mig tillräckligt för att det inte ska synas på mina alster.

#### Det fanns videor som kompletterade artiklarna, hjälpte de dig att förstå materialet bättre?
Ja, jag tyckte videorna var ett bra komplement till artikeln.

#### Övrigt
Jag skapade en testsida för att testa att lägga in javascript på sidan och det var absolut inga problem.
